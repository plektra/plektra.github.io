---
tags: [ "merivaihde" ]
header_img: /assets/img/vaihteen_vanhat_kannakkeet_1.jpg
---

## Tilaa uudelle kiinalaiselle merivaihteelle

Olemme viimein päässeet eteenpäin monien pähkäilyjen kanssa kytkinremonttia koskien. Selviteltyämme Massonin varaosia, tulimme lopputulokseen ettei sen kunnostaminen kannata taloudellisesti. Pelkästään uusi kytkinakseli olisi maksanut uuden vaihteiston verran ja myös kytkimen puoli uusine kytkinlevyineen olisi pitänyt kunnostaa. Lisäksi olemme toivoneet erikseen kytkettävää voiman ulosottoa vaihteeseen jolla saisimme välitettyä voiman isommalle hydraulipumpulle.

Suurimpana haasteena uuden merivaihteen valinnassa on ollut lähinnä seuraavat seikat:
1. Tila - vanha vaihde oli  hyvin kapea ja muutenkin pienikokoinen
2. Kytkentä pääkoneeseen
3. Välityssuhde (5,4:1) ja mahdollisuus voiman ulosotolle.

Sopivan kokoisen vaihteen löytäminen osoittautui välityssuhteen jälkeen tärkeimmäksi kriteeriksi merivaihdetta valittaessa. Moni nykyaikaisempi laite on sen verran leveämpi että aluksen rungon moottoripukkia pitäisi leventää. Alun perinhän Vegassa on siis ollut höyrykone ja moottoripukki akselistoineen on sen mukaan aikanaan suunniteltu. Sittemmin pukin päällä on ollut useampi eri dieselkone mutta tilaa on silti rajoitetusti juuri pääkoneen ja potkuriakselin välissä. Muutamia eri vaihtoehtoja käytiin läpi käytetyistä uusiin, mm. korealainen Dong-I DMT 180HL, eurooppalainen Twin Disc MG 5114 DC ja muita Twin Discin vanhempia malleja, mutta päädyimme lopulta huomattavasti edullisempaan kiinalaiseen laitteeseen, lyhyesti [Advance 300](https://www.advance-gearboxes.eu/advance-gearboxes/medium-heavy-duty-gearboxes/advance-300-5441/).

![Advance 300](/assets/img/advance-300.png)

Kyseistä merivaihdetta jälleenmyy myös Pool Trading Euroopassa ja tiedustelimmekin hintaa PTO:n kanssa eri malleille. Aiempi vaihtoehtomme samassa koko- ja hintaluokassa oli malli MB270A 5,5:1-välityksellä, mutta PTO-lisälaitteen kanssa hintaa tuli ilman rahtia sekä mahdollisia veroja ja tulleja jo yli 10000 euroa, joten päätimmekin kysäistä tarjousta suoraan Kiinasta. [Alibaba.com](http://alibaba.com/) auki ja RFQ:t (tarjouspyynnöt) eteenpäin. Useampi toimittaja vastasikin ja pääsimme etenemään keskusteluissa. Systeemi toimii siis kutakuinkin niin että tehtaat eivät itse markkinoi tuotteitaan vaan paikallinen "dealer" hoitaa kaupankäynnin sekä vaihteen tilauksen ja toimituksen tehtaalta loppuasiakkaalle. Verraten aiempaan Pool Tradingin tarjoukseen, saman MB270A-vaihteen hinta Helsinkiin toimitettuna olisi ollut n. 3700€ jonka päälle 24% alv sekä tulli, eli edelleen yhteensä reilusti alle 5000€. Kuitenkin keskusteltuamme eri toimittajien kanssa osoittautui että MB270A on vanhempaa tekniikkaa ja he suosittelivat 300-mallia johon lopulta päädyimme. Hinta muuttui viikosta toiseen maailmantilanteen mukaan, mutta arvioitu loppusumma on yhteensä n. 5500€. Toimitusaika on näillä näkymin 3-4 kuukautta kun vaihde kasataan tehtaalla meille tilaustyönä. Toistaiseksi kaikki on mennyt hyvin ja sujuvasti huolimatta ennakkoluuloista.

Vaihteen tilauksen ohella suunnittelimme sen asennusta ja saimme onneksemme apua merenkäyntialalla toimivalta luotettavalta konsultilta, Manu Härmältä. Hänen kokemuksestaan ja osaamisestaan on ollut korvaamaton apu koko voimansiirtoa ja asennusta suunniteltaessa. Yksi keskeinen haaste nykyisen Caterpillar 3126B-koneen kanssa on sen vauhtipyörä ja kytkinkoppa, joita ei ole tämänkaltaisille merivaihteille suunniteltu. Moottorin vauhtipyörä on kokoa SAE 11-1/2 ja kytkinkoppa luultavimmin SAE #3 -standardin mukainen. Vaihteiden kopat ja joustokytkimet ovat kokoluokaltaan huomattavasti isompia, yleensä pienin vauhtipyöräsovitus on SAE 14 ja koppa SAE #1, jolloin halkaisijassa on jo usean tuuman ero. Tätä kompensoidakseen aluksen edellinen omistaja onkin asentanut vaihteen ja moottorin väliin kiinteän sovitelaipan, jolla vauhtipyörä "suurenee" SAE 14 -kokoon. Toistaiseksi olemme epäonnistuneet sen irroituksessa, mutta se olisi hyvä saada vielä irti ennen uuden vaihteen asennusta, sillä pitkittäistä heittoa on n. 0,5mm. Seuraavaksi hieman tukevampaa rautaa sekä pinnapultit joilla laippa koitetaan vetää irti vauhtipyörästä.

![Vetolevyn irroitusta](/assets/img/vetolevyn_irroitusta.jpg)

Koska vaihde tullaan asentamaan kiinteästi aluksen runkoon, mietityttää erityisesti moottorin asennus. Mikäli pääkoneen ja vaihteen kopat olisivat sopineet yhteen, olisi myös moottorin asennus ja kohdistaminen huomattavasti helpompaa. Nyt kun moottori ja vaihde ovat toisistaan erillään, pitää myös moottorin tuenta miettiä uudestaan. Nykyisellään moottori lepää kumijalkojen varassa mutta vaihteiden kumikytkimiä ei ole tarkoitettu vaimentamaan kuin ainoastaan kampiakselin aksiaaliset värinät, ei niinkään moottorin sivuttaissuuntaista heiluntaa. Tämän vuoksi päädymme asentamaan myös moottorin kiinteästi aluksen runkoon. Tästä seuraa luultavasti jonkin verran terävämpiä, rungon kautta välittyviä käyntiääniä, mutta aika näyttää kuinka paljon tästä lopulta koituu harmia. Samaan hengenvetoon myös akselin tukilaakeri tullaan luultavasti vaihtamaan ja siirtämään edemmäs, nykyinen liukulaakeri vuotaa kaikki öljyt suoraan takahytin pilssiin.

Jotta homma ei olisi pelkkää suunnittelua, pääsimme myös purkamaan vanhan merivaihteen tuentaa. Manu suositteli polttoleikkausta mutta koska meillä ei kaasuvehkeitä ole, otimme tutummat työkalut käyttöön. Vanhat tuennat puretaan kokonaan runkoon asti pois ja uudet mitoitetaan tilalle. Luultavasti päädymme jälleen tilaamaan laserleikatut teräskappaleet valmiina ja hitsaamaan palat pajalla ennen runkoon asennusta. Uudet kannakkeet pyritään saamaan mahd. lähelle oikeaa korkeutta ja asennuksessa vaihde kohdistetaan potkuriakseliin nähden shimmilevyjä käyttäen. Tämän jälkeen moottori kohdistetaan paikalleen vaihteeseen nähden.

![Vaihteen vanhojen kannakkeiden purkua 1](/assets/img/vaihteen_vanhat_kannakkeet_1.jpg)

![Vaihteen vanhojen kannakkeiden purkua 2](/assets/img/vaihteen_vanhat_kannakkeet_2.jpg)
