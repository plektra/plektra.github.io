---
title: "Hydrauliikkaa - kannen kasailua"
tags: [ 'Hydrauliikka' ]
header_img: /assets/img/IMG_3710.JPG
---

## Hydrauliikkaa - kannen kasailua

Tänään aloimme vihdoin kasailemaan hydraulisäiliön kannen päälle tulevaa venttiilistöä. Toistaiseksi 2-piirijärjestelmästä toteutetaan ensialkuun vain pienempi, joka on vastuussa ainoastaan peräsimen kääntämisestä. Suunnittelu tosin ottaa huomioon jo myöhemmät laajennukset mm. tilankäytön osalta. Tällä hetkellä kannelle asennetaan vain virtauksensäätöventtiili ohjaamaan pääkoneen korkeammilla kierroksilla muodostuva ylimääräinen virtaus takaisin säiliöön sekä paluusuodatin ja täyttökorkki/huohotusventtiili.

![IMG_3712.JPG](/assets/img/IMG_3712.JPG)

Ylläolevassa kuvassa vasemmalla näkyy myös pieni vilaus hiljattain rakennetusta akkutelineestä, jonka varassa “roikkuu” kaksi hupiakkua sekä kaksi käynnistysakkua. Sähköjärjestelmästä kirjoitellaan enemmän hieman myöhemmin.

Varsinaiseen säiliöön pitää vielä tehdä pieniä muutoksia. Tällä hetkellä alalaitaan on jo sovitettu yksi muhvi imukanavaa varten, mutta siihen asennetaan vielä kaksi vastaavaa muhvia lisää. Kummallekin pääkoneen pyörittämälle pumpulle tulee omat 1" imukanavat ja lisäksi asennetaan kolmas hieman pienempi, 3/4” kanava myöhemmin mahdollisesti asennettavaa sähköistä hydraulipumppua varten. Tankin päädyt ovat yksinkertaiset, 90° kulmanipat, kuulaventtiilit sekä letkukarat kullekin imukanavalle.

![IMG_3710.JPG](/assets/img/IMG_3710.JPG)

Komponentit asennettuna. Yksi supistusnippa unohtui tilauksesta, sille tarkoitettu paikka on teipattuna umpeen. Lisäksi totesimme, että paluusuodattimen painemittari on varsin kehnossa paikassa eikä lainkaan luettavissa, sillä se tulee laidan puolelle lähelle turkkia.

Tällä hetkellä hydraulisäiliön yläpuolelta menee jäähdytysveden poistoputki hieman hankalasti ja se siirretäänkin hieman järkevämpään paikkaan. Vanha laidan läpivienti hitsataan umpeen elokuussa tapahtuvan telakoinnin yhteydessä.

Tuulisen iltapäivän innoittamana päätimme avata myös kevään grillauskauden.

![IMG_3715.png](/assets/img/IMG_3715.png)
