---
tags: [ 'Suunnittelu' ]
header_img: /assets/img/v4_7.jpg
---

## Kokonaisluonnostelma 04/2017

Vaikka talven aikana onkin päästy hyvin tekemään kunnostustöitä lähinnä Vegan konehuoneessa, on talvi myös hyvää aikaa suunnittelulle. Jälleen varsin mainioksi työkaluksi suunnitteluun todettu Sketchup on ollut kovassa käytössä, kun aluksen tiloja ja erityisesti tekniikkaa on koitettu hahmotella. Vaikka tilaa tuntuu olevan reilusti, sekin käy melko nopeasti ahtaaksi kun tekniikkaa ja varustelua alkaa ahnehtia.

Käyn alla läpi joitain keskeisiä seikkoja tämänhetkisistä suunnitelmista. Tämäkin osuus on jatkuvasti muutoksen alla kun jokin ratkaisu pyöräytetään uusiksi keskustelun ja pähkäilyn päätteeksi, joten allaolevat suunnitelmat ovat vain hetken vedos varsinaisesta prosessista. Tavallaan on etu, että rakentelu etenee sopivan hitaasti, jotta aikaa jää myös huolelliselle suunnittelulle ja asioiden perinpohjaiselle selvittelylle sen sijaan että rahat ja työpanos laitettaisiin kiinni johonkin ratkaisuun, joka toteuduttuaan havaitaankin aivan vääräksi.

![v4_1.jpg](/assets/img/v4_1.jpg)

Yllä on sekavahko kuva “kaikesta”. Perässä, eli kuvassa vasemmalla, on makuuhytti, johon käynti on portaita pitkin kansiluukun kautta. Konehuone on keskellä, sinne käynti tapahtuu tankkien ja öljykattilan välissä sijaitsevasta ovesta, joka ei tästä kuvasta vielä varsinaisesti ilmene. Konehuoneesta keulaan päin kuljettaessa kannen alla on toinen makuuhytti sekä WC ja suihku, jonka kautta kulku tapahtuu keulassa sijaitsevaan saunaan. Kannen alle kuljetaan portaita pitkin brygalta. Kannen päällisisiin rakenteisiin tehdään myös hiukan muutoksia, eli nykyistä brygaa jatketaan perän suuntaan avoimena tilana, johon myös pentteri sekä muut oleskelutilat sovitellaan. Lisäksi koko kansikoppi oikaistaan vaateriin eli vesilinjaan, kun se tällä hetkellä nojaa turkin suuntaisesti hieman taaksepäin.

Erityisen tärkeänä meille on pyrkiä pitämään ulkonäkö ja linjat alkuperäistä kunnioittaen hinaajan näköisenä, jossa kannen päälliset rakenteet eivät muistuta esim. linja-autoa. Rakenteiden “massa” on keulassa ja rakenteet madaltuvat perää kohti. Toki pieniä rajanylityksiä tässäkin on tehtävä, jotta tilankäyttö olisi hyödyllistä.

![v4_2.jpg](/assets/img/v4_2.jpg)

Perän makuuhytti on yllättävänkin tilava olosuhteisiin nähden ja sinne olisi tarkoitus sovittaa normaali n. 160cm leveä parisänky pitkittäin. Tietenkään hyttiin ei juuri muuta oleskelutilaa punkan lisäksi jää, mutta laidoille mahtuu vielä mainiosti säilytystilaa. Paripunkan alle mahtuu mainiosti 2kpl n. 600 litran makeavesisäiliötä, jotka muotoillaan mittojen mukaan joko merialumiinista tai rosterista.

Laidalla näkyvä punainen putki on osa ilmanvaihtojärjestelmää. Tarkoituksena olisi rakentaa koneellinen ilmanvaihto asuinrakennuksista tutulla LTO-laitteella. Kuvassa punaiset kanavat ovat likaisen ilman poistoa varten ja vihreät vastaavasti tuloilmakanavia.

![v4_3.jpg](/assets/img/v4_3.jpg)

Yllä hahmotelma konehuoneesta. Nykyiset bunkkerisäiliöt ovat tilavuudeltaan yhteensä n. 2,5 kuutiota, joten olemme pättäneet pienentää niitä n. 1200 litran yhteiskokoon, jolloin myös tilaa vapautuu keskihytille yms. Bunkkereista polttoaine pumpataan suodatinten läpi 150 litran päivätankkiin, joka sijaitsee hydraulisäiliön alla. Päivätankin ja pääkoneen välissä on vielä yksi suodatin. Pienelle ilmanvaihtokoneelle sekä generaattorille on varattu tilaa vielä paapuurin puoleiselle laidalle. Bunkkerisäiliöiden välissä on kulkuovi sekä öljykattila, joka toimii pääasiallisena lämmöntuottajana etenkin paikallaollessa. Koska tilaa on, olemme suunnitelleet käyttävämme normaalia ~17kW öljypannua Kabolan sijaan, ensisijaisesti kustannussyistä.

Pääkoneen yläpuolelta olisi tarkoitus vetää korvausilmakanavat pääkoneen etupuolelle lattianrajaan. Kanavien yläpäähän asennetaan suorakaiteen malliset äänenvaimentimet, joskaan niistä tuskin on juurikaan hyötyä. Korvausilman tarve tuli hieman yllätyksenä luettuamme Caterpillarin suosituksia. Korvausilmakanavien lisäksi kuvasta puuttuu poistokanavat, joihin asennetaan myös koneellinen poisto. Styyrpuurin puoleisella laidalla sijaitsee kaarien välissä akut, ripustettuna telineeseen aivan turkin alle. Työpöytä ruuvipenkkeineen säilytetään paikallaan konehuoneen perällä styyrpuurin puolella.

![v4_4.jpg](/assets/img/v4_4.jpg)

Keskimmäisen makuuhytin yhteyteen sijoitetaan myös kompaktin kokoinen WC- ja suihkutila, jonka läpi tapahtuu käynti keulan saunaan. Laidalle toivon mukaan mahtuu kaksi punkkaa päällekäin. Saunan hormi voi tuottaa hiukan ahtauden tuntua, voi olla että jompaa kumpaa täytyy vielä siirtää.

![v4_5.jpg](/assets/img/v4_5.jpg)

Saunasta on tarkoitus saada keskeinen oleskelupaikka ja siksi mukavan tilava. Kiukaana toimii puukiuas, jolle tuodaan vielä erikseen korvausilma suoralla putkella ulos. Päädyin tähän ratkaisuun nyt toistaiseksi, sillä koneellisen ilmanvaihdon tasapainotus vaikuttaa olevan lähes mahdoton tehtävä puukiukaalla varustetussa saunassa. Kävin jonkin verran ajatustenvaihtoa myös Saunologia-blogin kommenttiosiossa ([https://saunologia.fi/blogi/saunan-koneellinen-ilmanvaihto/](https://saunologia.fi/blogi/saunan-koneellinen-ilmanvaihto/)). Saunatilaan puhkaistaan ehkä myös yksi tai kaksi avattavaa ikkunaa laidoille. Lattiaa jouduttaneen muokkaamaan myös jonkin verran, pelkästään jo keulapotkurin asennusta varten.

![v4_6.jpg](/assets/img/v4_6.jpg)

Komentosillan varustelu menee täysin uusiksi, joskin ruori säilytetään paikallaan keskellä brygaa. Ylös katonrajaan asennettaneen myös paneeli mm. radiota yms varten. Pöydän alle vasemmalle puolelle mahtuu sopivasti normaalikokoinen jääkaappi.

![v4_7.jpg](/assets/img/v4_7.jpg)

Päällepäin näkyvin muutos alkuperäiseen on luonnollisesti kannen päällisten rakenteiden muutokset. Masto on hieman taaempana, kuin myös korsteeni.
