---
tags: [ "runko", "jäähdytys" ]
header_img: /assets/img/IMG_4467.JPG
---

## Pohjan läpiviennit

Kuten tuli aiemmassa viestissä kirjoitettua, päätimme telakoinnin yhteydessä korvata pääkoneen raakavesijäähdytyskierron vanhan pohjan läpiviennin uudella sekä tehdä toisen samanlaisen läpiviennin myöhemmin asennettavaa apukonetta sekä muita mahdollisia merivesijäähdytteisiä koneita varten. Alun perin oli tarkoitus pitää vanha läpivienti sellaisenaan ja tehdä kolmas reikä runkoon septi- ja harmaavesien hätäpoistoa varten, mutta totesimme, ettei sillä olisi lopulta välttämättä niin paljoa käyttöä kun septin tyhjennyspaikkoja tuntuu nykyään olevan varsin hyvin saatavilla. Vanha läpivienti oli päällisin puolin aivan hyvässä kunnossa ja venttiilit yms olivat uudenveroisia, mutta kun nyt Vega oli nostettuna kuiville niin mikäpä estäisi huoltamasta nämäkin varmuuden vuoksi.

Vanha läpivienti osoittautuikin hieman ahtaaksi. Ulkopuolella oli raakasihti melko pienillä rei’illä, jonka jälkeen linja kuristui n. 1” kokoiseksi, kun taas koko putkisto sen jälkeen on n. 2” kokoluokkaa. Varsinainen idea koko läpiviennin rakenteessa on ollut melko järkevä. Allaolevan kuvan rungossa kiinni oleva laippa on pronssia ja se on neljällä pultilla kiinni rungossa. Laipan yläpintaan kiinnittyy kolmella pultilla toinen laippa joka oli ilmeisesti alumiinia, ja näiden laippojen väliin oli talven ajaksi laitettu pieni peltilevy suojaamaan kuulaventtiilejä jäätymiseltä. T-haaralta ylöspäin menevä linja on erittäin hyödyllinen mm. pakkasnesteiden laiton yhteydessä, tuohon klemmarilla letku kiinni, toinen pää letkusta glykolikanisteriin ja kone käyntiin. Tätä ennen toki huuhtelu makealla vedellä vastaavalla menetelmällä.

![2016-06-15_21-24-40.jpg](/assets/img/2016-06-15_21-24-40.jpg)

Bongaa viikon luontokuvasta vanha läpivienti:

![DSC03142.JPG](/assets/img/DSC03142.JPG)

Varsinainen haaste ja syy, miksi halusin tästä aiheesta kirjoittaa, on seuraavat seikat:

-   Galvaaninen pari: pronssi/messinki ei saa olla galvaanisesti kontaktissa teräksen kanssa, sillä teräs syöpyy pois

-   Runkoon tehtävien reikien määrä pitäisi pitää mahdollisimman vähäisenä

-   Läpivienti pitää olla helposti huollettavissa

Tästä syystä olimmekin aloittaneet homman suunnittelun jo keväällä. Kyselimme myös mm. Grocolta ohjeistusta, mutta sieltä ei oikein osattu vastata mitään. Päädyimme seuraavanlaiseen läpivientilaippaan:

![kaivolaippa.jpg](/assets/img/kaivolaippa.jpg)

Materiaali on mustaa terästä. Ideana tässä on, että neliskulmainen pohjalevy hitsataan paikalleen runkoon tehtyyn aukkoon. Sen päälle on hitsattu ainesputkesta sorvattu holkki ja holkin päälle kolmion mallinen taso. Tämä on suunniteltu erityisesti Grocon IBVF-läpivientejä ([https://www.groco.net/ibvf-2000](https://www.groco.net/ibvf-2000)) varten. Putken läpi tulee normaali Grocon TH-mallinen ([https://www.groco.net/products/fittings/thru-hull-fittings/th-series/th-2000-l](https://www.groco.net/products/fittings/thru-hull-fittings/th-series/th-2000-l)) läpivienti, joka kiertyy tuohon IBVF-laippaan kiinni. Väliin tietysti paljon tiivistysmassaa. Tämän jälkeen kuulaventtiili kierretään suoraan tuon IBVF-laipan päälle. Jälkeenpäin huomasin, että laippoja ja muita olisi saanut järkevämmällä BSP-kierteellä, mutta laitoimme nyt nämä jenkkien NPT-kierteisinä.

Kantava ajatus on, että pohjalevy on samaa ainesta rungon kanssa, eikä runkoon tarvitse tehdä ylimääräisiä reikiä pultteja varten. Jos läpiviennin päälle tippuu jotain tai joku kompastuu siihen, kolmepisteinen kiinnitys takaa ettei läpivienti rikkoudu niin helposti. Levy taisi olla tosiaan 12mm paksua ja putkeenkin saatiin seinämävahvuudeksi n. 10mm, joten myös korroosionkestoa on. Alla kuvissa laipat hitsattuna, kiitokset Terolle sorvauksesta ja hitsailusta. Tiivistys tehtiin Sikaflex 291i-massalla. Ainoa heikkous tällä hetkellä on teräspultit jotka ovat kontaktissa pronssin kanssa, mutta ne voi vaihtaa helposti yksitellen vaikka vuosittain.

![Photo_26-07-2017,_15-02-31.jpg](/assets/img/Photo_26-07-2017,_15-02-31.jpg)

![Photo_26-07-2017,_15-26-56.jpg](/assets/img/Photo_26-07-2017,_15-26-56.jpg)

Alla kuvissa vanhan läpiviennin poisto ja uusi paikallaan. Alimmaisessa kuvassa on väliaikainen putkiston liitos letkuilla toteutettuna, myöhemmin tähän lisätään vanhan kaltainen T-haara ja kupariputkien liitokset tehdään juotoksilla.

![Photo_01-08-2017,_11-49-43_(1).jpg](/assets/img/Photo_01-08-2017,_11-49-43_(1).jpg)

 ![Photo_01-08-2017,_15-25-56.jpg](/assets/img/Photo_01-08-2017,_15-25-56.jpg)

![IMG_4467.JPG](/assets/img/IMG_4467.JPG)
